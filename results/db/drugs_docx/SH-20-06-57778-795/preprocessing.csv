,verdict,text,part
0,SH-20-06-57778-795,"פקודת הסמים המסוכנים [נוסח חדש], תשל""ג-1973: סע'  7(א), 7(ג)","ע""י ב""כ עו""ד עתליה רפאל"
1,SH-20-06-57778-795,"חוק העונשין, תשל""ז-1977: סע'  40ד, 40ט, 40יא","ע""י ב""כ עו""ד עתליה רפאל"
2,SH-20-06-57778-795,"פקודת סדר הדין הפלילי (מעצר וחיפוש) [נוסח חדש], תשכ""ט-1969","ע""י ב""כ עו""ד עתליה רפאל"
3,SH-20-06-57778-795,"הנאשם הורשע – על יסוד הודאתו בעובדות כתב האישום המתוקן בתיק שבכותרת וכן בכתבי האישום בשני התיקים המצורפים, אשר ניתנה במסגרת הסדר טיעון דיוני בעיקרו – בביצוע שלוש עבירות של החזקת סמים מסוכנים שלא לצריכה עצמית, לפי הוראות סעיף 7(א) יחד עם סעיף 7(ג) רישא לפקודת הסמים המסוכנים [נוסח חדש], תשל""ג-1973 (להלן – פקודת הסמים המסוכנים).",רקע כללי:
4,SH-20-06-57778-795,"בעובדות כתבי האישום (בתיק העיקרי ובתיקים המצורפים) נטען, בתמצית, כלהלן:",רקע כללי:
5,SH-20-06-57778-795,בתיק העיקרי (כתב אישום מתוקן) –,רקע כללי:
6,SH-20-06-57778-795,"ביום 25.12.19 בשעה 15:27, ברחוב דוד תדהר בתל אביב יפו, החזיק הנאשם, ברכב, סמים מסוכנים מסוג קנבוס.",רקע כללי:
7,SH-20-06-57778-795,"הסמים האמורים, במשקל כולל משוער של 118 גרם נטו, הוחזקו באזור החיווטים בחלקו האחורי של תא הכפפות, בשקית שבתוכה 12 שקיות חלוקה.",רקע כללי:
8,SH-20-06-57778-795,"ביום 10.09.2019 בשעה 15:39, ברחוב הנביאים בפתח תקוה, החזיק הנאשם, ברכב, סמים מסוכנים מסוג קנבוס.",רקע כללי:
9,SH-20-06-57778-795,"הסמים האמורים, במשקל כולל של 179 גרם נטו, הוחזקו בעיקרם בשקית לבנה שבה שקיות חלוקה קטנות.",רקע כללי:
10,SH-20-06-57778-795,ביום 24.02.2022 בסמוך לשעה 12:30 החזיק הנאשם בסמים מסוכנים מסוג קנבוס ברכב (במהלך נסיעה בכביש 6) וכן בדירה בחדרה.,רקע כללי:
11,SH-20-06-57778-795,"הסמים האמורים, במשקל כולל של 676 גרם נטו, הוחזקו כשהם מחולקים בין 53 שקיות חלוקה ושלוש שקיות גדולות יותר.",רקע כללי:
12,SH-20-06-57778-795,"במסגרת הדיונים המקדמיים לפניי הגיעו הצדדים להסדר טיעון, דיוני בעיקרו, תחילה בתיק העיקרי שבכותרת.",רקע כללי:
13,SH-20-06-57778-795,במסגרת ההסדר הוגש כתב האישום המתוקן בתיק שבכותרת (ממנו נמחקו כמויות סמים נטענות נוספות) והצדדים עתרו במשותף לקבלת תסקיר שירות המבחן.,רקע כללי:
14,SH-20-06-57778-795,"הנאשם הודה אפוא והורשע, על יסוד הודאה זו, בעבירה של החזקת סמים מסוכנים שלא לצריכה עצמית, ובית המשפט הורה על עריכת תסקיר שירות המבחן (בפרוטוקול, עמ' 6).",רקע כללי:
15,SH-20-06-57778-795,"בשלב מעט מאוחר יותר ביקש הנאשם לצרף את התיק מבית משפט השלום בפתח תקוה (שם, בעמ' 9-8), ולאחר שנתקבלו עיקר התסקירים גם את התיק מבית משפט השלום בחדרה (שם, בעמ' 14); כאשר בכל אחד מתיקי הצירוף הורשע הנאשם בביצוע עבירה נוספת של החזקת סמים מסוכנים שלא לצריכה עצמית.",רקע כללי:
16,SH-20-06-57778-795,"תסקיר שירות המבחן (מיום 24.04.2022) מפרט את נסיבותיו האישיות של הנאשם, יליד שנת 1997 (כיום בן 27).",עיקר תסקירי שירות המבחן:
17,SH-20-06-57778-795,"הנאשם מסר כי באותה עת היה רווק, עבד בעבודות מזדמנות בתחום השיפוצים והתגורר עם שותף בדירה שכורה בחדרה.",עיקר תסקירי שירות המבחן:
18,SH-20-06-57778-795,"הנאשם סיים 12 שנות לימוד, אך ללא תעודת בגרות בשל קשיים לימודיים והתנהגותיים.",עיקר תסקירי שירות המבחן:
19,SH-20-06-57778-795,בהגיעו לגיל גיוס פוטר הנאשם משירות צבאי לרקע מעורבות בפלילים.,עיקר תסקירי שירות המבחן:
20,SH-20-06-57778-795,"מהתסקיר הנ""ל עלתה תמונה עגומה: הנאשם מיעט למסור מידע לשירות המבחן והגם שנטל אחריות על מעשיו התקשה להכיר בחומרתם ובהשלכותיהם.",עיקר תסקירי שירות המבחן:
21,SH-20-06-57778-795,"הנאשם ציין כי השתמש בסמים באופן יומיומי, אך לדבריו כיום נמנע מצריכתם מתוך רצון לעריכת שינוי (ובדיקת שתן שמסר אכן נמצאה נקייה משרידי סמים).",עיקר תסקירי שירות המבחן:
22,SH-20-06-57778-795,הנאשם שלל נזקקות טיפולית ושירות המבחן התרשם כי הוא אינו ער לבעייתיות הגלומה בבחירותיו בתחום הסמים ואף מתקשה לבחון את התנהלותו באופן מעמיק.,עיקר תסקירי שירות המבחן:
23,SH-20-06-57778-795,בנסיבות אלה נמנע שירות המבחן מהמלצה טיפולית.,עיקר תסקירי שירות המבחן:
24,SH-20-06-57778-795,"לאחר שנתקבל התסקיר טענה ב""כ הנאשם כי מרשה שינה עמדותיו וכיום הוא מבקש להשתלב בטיפול.",עיקר תסקירי שירות המבחן:
25,SH-20-06-57778-795,"בנסיבות אלה, ולאחר שהנאשם עצמו הצהיר על הדברים, הוריתי על הכנת תסקיר משלים (ר' בפרוטוקול, עמ' 12).",עיקר תסקירי שירות המבחן:
26,SH-20-06-57778-795,"בתסקיר המשלים (מיום 23.11.2022) צוין כי הנאשם שיתף שלאחרונה נישא, עבר להתגורר עם אשתו בבית הוריה והחל לעבוד בשתי עבודות.",עיקר תסקירי שירות המבחן:
27,SH-20-06-57778-795,שירות המבחן התרשם משינוי בנכונות הנאשם לבחון את התנהגותו בצורה מעמיקה ועל כן המליץ על דחיית הדיון לצורך שילוב הנאשם בהליך טיפולי.,עיקר תסקירי שירות המבחן:
28,SH-20-06-57778-795,"עוד צוין כי הנאשם זומן לשתי בדיקות שתן, שהיו נקיות, ושלא נפתחו נגדו תיקים חדשים.",עיקר תסקירי שירות המבחן:
29,SH-20-06-57778-795,בתסקיר משלים נוסף (מיום 20.03.2023) תואר שילובו של הנאשם בקבוצה טיפולית.,עיקר תסקירי שירות המבחן:
30,SH-20-06-57778-795,"שירות המבחן המליץ על דחייה נוספת של הדיון בשל היות הנאשם בשלבים הראשונים של ההליך הטיפולי, תוך שצוין כי הנאשם מגיע לפגישות באופן סדיר ויציב.",עיקר תסקירי שירות המבחן:
31,SH-20-06-57778-795,"בתסקיר משלים נוסף (מיום 29.06.2023) צוין כי הנאשם המשיך להגיע לקבוצה הטיפולית באופן סדיר ועקבי, תוך שהוא עובר תהליך ערוך ומשמעותי הכולל את בחינת דפוסי החשיבה שלו והתנהגותו בפועל.",עיקר תסקירי שירות המבחן:
32,SH-20-06-57778-795,"עוד התרשם שירות המבחן מההתמדה של הנאשם בחייו האישיים, בכל הקשור לתא המשפחתי ולפן התעסוקתי, כאשר ניכר שהנאשם נמצא כיום במקום טוב מבחינה התפתחותית וניהול אורח חיים נורמטיבי, אשר יש חשיבות בשימורו.",עיקר תסקירי שירות המבחן:
33,SH-20-06-57778-795,"בנסיבות אלה המליץ שירות המבחן להסתפק בענישה שיקומית-חינוכית, שבמסגרתה ימשיך הנאשם את ההליך הטיפולי.",עיקר תסקירי שירות המבחן:
34,SH-20-06-57778-795,"שירות המבחן המליץ אפוא על השתת צו מבחן וכן, כענישה קונקרטית, על שירות לתועלת הציבור בהיקף של 200 שעות.",עיקר תסקירי שירות המבחן:
35,SH-20-06-57778-795,"בדיון שנערך לאחר קבלת התסקיר המשלים הנ""ל ביקשה ההגנה לצרף את התיק מבית משפט השלום בחדרה ועתרה לקבלת תסקיר נוסף, על מנת שתתקבל תמונה כוללת בעניינו של הנאשם.",עיקר תסקירי שירות המבחן:
36,SH-20-06-57778-795,"בנסיבות אלה, וכאשר הנאשם שולב כאמור באופן חיובי בהליך טיפולי, נעתרתי לבקשה והוריתי על קבלת תסקיר נוסף (ר' ההחלטה בפרוטוקול, עמ' 15).",עיקר תסקירי שירות המבחן:
37,SH-20-06-57778-795,בתסקיר הסופי שהתקבל (מיום 19.09.2023) צוין כי הנאשם ממשיך להתייצב בקבוצה הטיפולית בצורה סדירה וממשיך לבחון את דפוסי חשיבתו ובחירותיו.,עיקר תסקירי שירות המבחן:
38,SH-20-06-57778-795,"ניכר כי הנאשם מגלה גישה אקטיבית ובוחן את עצמו באופן ביקורתי ושירות המבחן אף התרשם כי הנאשם נתון בתהליך חיובי של למידה, לרבות בהתמודדות עם מצבים בעייתיים בעתיד.",עיקר תסקירי שירות המבחן:
39,SH-20-06-57778-795,בנסיבות אלה העריך שירות המבחן כי שילוב הנאשם בהליך הטיפולי מצמצם את הסיכון למעורבות בפלילים ועל כן שב וחזר על המלצתו לענישה חינוכית-שיקומית.,עיקר תסקירי שירות המבחן:
40,SH-20-06-57778-795,"ב""כ המאשימה הגישה, כראיה לקביעת העונש, את תדפיס המידע הפלילי של הנאשם.",עיקר טיעוני הצדדים:
41,SH-20-06-57778-795,"כעולה מתדפיס זה לנאשם, כאמור כבן 27 שנים כיום, שתי הרשעות קודמות בגין עבירות של התפרצות למקום מגורים והפרעה לשוטר בשעת מילוי תפקידו.",עיקר טיעוני הצדדים:
42,SH-20-06-57778-795,"עם זאת יש לציין כי הרשעתו הקודמת האחרונה של הנאשם היא ישנה – משנת 2016 ומתייחסת לעבירה שבוצעה בשנת 2015, כך שלמעשה התיישנה.",עיקר טיעוני הצדדים:
43,SH-20-06-57778-795,"בטיעוניה לעונש עמדה ב""כ המאשימה על עובדות כתבי האישום והדגישה את נסיבות החומרה שבהן, דהיינו: כמויות הסמים, חלוקתם וההחזקה ברכב.",עיקר טיעוני הצדדים:
44,SH-20-06-57778-795,"לעניין הערכים החברתיים, שנפגעו כתולדה מביצוע העבירות על ידי הנאשם, הטעימה התובעת את הפגיעה בהגנה על שלום הציבור ועל בריאותו מפני הנזקים הישירים והעקיפים שנגרמים בשל השימוש בסמים מסוכנים.",עיקר טיעוני הצדדים:
45,SH-20-06-57778-795,"ב""כ הנאשם, מצידה, הדגישה מאוד בטיעוניה את הדרך השיקומית הארוכה שעבר הנאשם מאז תחילת ההליך ועתרה לחריגה לכף קולה ממתחם העונש ההולם משיקולי שיקום, כפי שנעשה בפסיקה אותה הציגה.",עיקר טיעוני הצדדים:
46,SH-20-06-57778-795,"הסניגורית סקרה בפירוט את התקדמות הנאשם, כפי שבאה לידי ביטוי בחמשת התסקירים שנערכו בעניינו, החל מהתסקיר הראשון (השלילי) ועד לתסקיר המסכם החיובי מאוד.",עיקר טיעוני הצדדים:
47,SH-20-06-57778-795,"הסניגורית ציינה כי אכן דרך השיקום של הנאשם לא היתה פשוטה, אך הוסיפה כי מהתסקירים ניכר שהנאשם עבר תהליך עמוק ומשמעותי – הן ביחסו לביצוע העבירות, לחומרתן ולהשלכותיהן והן במישור האישי ובמישור התעסוקתי.",עיקר טיעוני הצדדים:
48,SH-20-06-57778-795,"בהקשר אחרון זה הפנתה ב""כ הנאשם למכתב ממעסיקו של הנאשם, אצלו עובד הנאשם מזה כשנתיים ימים – תקופה שבעבר מעולם לא הצליח להחזיק מעמד בעבודה אחת.",עיקר טיעוני הצדדים:
49,SH-20-06-57778-795,"במסגרת זו עובד הנאשם בעבודה פיזית הדורשת אחריות רבה, מתקדם בעבודתו בחריצות ואף עתיד לצאת לשם כך לקורס ניהול מקצועי.",עיקר טיעוני הצדדים:
50,SH-20-06-57778-795,"עסקינן אפוא בנאשם שמבקש כיום בכל לשון של בקשה לצאת לדרך חדשה ונקייה; ובעניין זה הדגישה הסניגורית גם את ""ניקוי השולחן"" ונטילת האחריות בכל התיקים, במיוחד לרקע העובדה שלא נפתחו לנאשם תיקים חדשים.",עיקר טיעוני הצדדים:
51,SH-20-06-57778-795,"ב""כ הנאשם ערה לכך שלפחות התיק מבית משפט השלום בחדרה מחייב קביעת מתחם עונש הולם שתחילתו במאסר בפועל, לנשיאה בדרך של עבודות שירות, אך בנסיבותיו המיוחדות של הנאשם דנא עתרה כאמור לחריגה לכף קולה ממתחם זה, מטעמי שיקום, ולהשתת ענישה כהמלצת שירות המבחן – אם גם תוך קביעת היקף שעות של""צ גדול יותר מזה שהומלץ.",עיקר טיעוני הצדדים:
52,SH-20-06-57778-795,"לבסוף, הנאשם, בדברו האחרון לעונש, אמר: ""אני קודם כל רוצה להצטער על כל העבירות שעשיתי...",עיקר טיעוני הצדדים:
53,SH-20-06-57778-795,"זו היתה תקופה חשוכה קצת בחיים שלי, עכשיו אני ברוך השם שומר על עצמי, לוקח כלים מקצינת המבחן שלי איך לא לברוח מבעיות, לא להסתבך, אני שומר על עצמי.",עיקר טיעוני הצדדים:
54,SH-20-06-57778-795,"נולדה לי ילדה, מאז ברוך השם אני אבא לתפארת ולא אבא עבריין.",עיקר טיעוני הצדדים:
55,SH-20-06-57778-795,"זהו, אני אעשה הכל בשביל שתראה אותי מצליח"" (בפרוטוקול, עמ' 21 שורה 26 ואילך).",עיקר טיעוני הצדדים:
56,SH-20-06-57778-795,"בהתאם להוראות חוק העונשין, תשל""ז-1977 (להלן – חוק העונשין), בעת גזירת עונשו של נאשם על בית המשפט לקבוע, תחילה, את מתחם העונש ההולם לכל ""אירוע"" עברייני שבגינו הורשע הנאשם.",קביעת מתחם העונש ההולם:
57,SH-20-06-57778-795,"בענייננו מדובר בשלושה כתבי אישום העוסקים בשלושה מקרים שונים, שהתרחשו במקומות ובזמנים שונים, ולפיכך יש לכאורה טעם בעתירת התובעת לקביעה כי מדובר בשלושה אירועים נפרדים.",קביעת מתחם העונש ההולם:
58,SH-20-06-57778-795,"עם זאת מדובר באותה העבירה בדיוק, שנעברה בנסיבות דומות למדי, ולפיכך ניתן לראות את שלושת המקרים כ""אירוע"" עברייני אחד.",קביעת מתחם העונש ההולם:
59,SH-20-06-57778-795,"אשר לקביעת מתחם העונש ההולם לאירוע אחד זה, לפי הוראות חוק העונשין בקביעתו יתחשב בית המשפט, בין השאר, בערכים החברתיים שנפגעו מביצוע העבירות ובמידת הפגיעה בהן, במדיניות הענישה הנהוגה ובנסיבות הקשורות בביצוע העבירות, לרבות אלה המנויות בהוראות סעיף 40ט לחוק העונשין.",קביעת מתחם העונש ההולם:
60,SH-20-06-57778-795,"לעניין הערכים החברתיים, שנפגעו כתולדה מביצוע העבירות, מקובל עליי טיעון ב""כ המאשימה.",קביעת מתחם העונש ההולם:
61,SH-20-06-57778-795,"כידוע, הפסיקה חוזרת ומדגישה את חומרתן של עבירות הסמים, שביצוען פוגע במידה ניכרת בערכים החברתיים של ההגנה על שלום הציבור ועל בריאותו, והדברים נכונים במיוחד כאשר מדובר בעבירות סמים מסוג פשע.",קביעת מתחם העונש ההולם:
62,SH-20-06-57778-795,"בנוסף, בקביעת מתחם העונש ההולם על בית המשפט להתחשב כאמור בנסיבות ביצוע העבירות, כאשר בענייננו מתקיימות מספר נסיבות-חומרה מצטברות: ראשית, הגם שמדובר ב""אירוע"" עברייני אחד, מדובר בשלושה מקרים נפרדים, בהם הנאשם חזר וביצע את אותה העבירה.",קביעת מתחם העונש ההולם:
63,SH-20-06-57778-795,"שנית, מדובר בכמויות סמים לא מבוטלות, שהוחזקו על ידי הנאשם כשהן מחולקות.",קביעת מתחם העונש ההולם:
64,SH-20-06-57778-795,"שלישית, עיקר ההחזקה היתה בכלי רכב, על כל החומרה הנוספת הגלומה בכך מבחינת פוטנציאל ההפצה.",קביעת מתחם העונש ההולם:
65,SH-20-06-57778-795,"בהתחשב בכל אלה – כמו גם במדיניות הענישה הנהוגה, לרבות כהשתקפותה בפסיקה הרלוואנטית שהציגה ב""כ המאשימה – אני קובע את מתחם העונש ההולם, במקרה זה, בין 6 חודשי מאסר בפועל, לנשיאה בדרך של עבודות שירות, לבין 18 חודשי מאסר בפועל.",קביעת מתחם העונש ההולם:
66,SH-20-06-57778-795,גזירת עונשו של הנאשם בתוך מתחם העונש ההולם והאפשרות לחריגה הימנו:,קביעת מתחם העונש ההולם:
67,SH-20-06-57778-795,"לאחר קביעת מתחם העונש ההולם על בית המשפט לגזור את העונש בתוך מתחם זה תוך התחשבות בנסיבות שאינן קשורות בביצוע העבירה, לרבות אלה המנויות בהוראות סעיף 40יא לחוק העונשין.",קביעת מתחם העונש ההולם:
68,SH-20-06-57778-795,"עם זאת, לבית המשפט סמכות לחרוג לכף קולה ממתחם העונש ההולם, משיקולי שיקום, בהתאם להוראות סעיף 40ד לחוק העונשין.",קביעת מתחם העונש ההולם:
69,SH-20-06-57778-795,"לפי הוראות סעיף זה, אם מצא בית המשפט כי הנאשם השתקם או כי יש סיכוי של ממש שישתקם, רשאי הוא לחרוג לכף קולה ממתחם העונש ההולם ולקבוע את עונשו של הנאשם לפי שיקולי שיקומו.",קביעת מתחם העונש ההולם:
70,SH-20-06-57778-795,עניינו של הנאשם שלפניי הוא מורכב.,קביעת מתחם העונש ההולם:
71,SH-20-06-57778-795,"הנאשם הוא אדם צעיר, יליד שנת 1997, שמנערותו הסתבך בפלילים (הרשעתו הראשונה היא מבית המשפט לנוער) ונפל לעולם הסמים.",קביעת מתחם העונש ההולם:
72,SH-20-06-57778-795,הנאשם השתמש בסמים באופן אינטנסיבי ואף החזיק סמים מסוכנים שלא לצריכתו העצמית.,קביעת מתחם העונש ההולם:
73,SH-20-06-57778-795,"עם זאת, מאז שהתקבל התסקיר הראשון עבר הנאשם כברת דרך ממשית וארוכה, ולא רק בכך שהפסיק להשתמש בסמים כפי שעלה מבדיקות השתן שנערכו על ידי שירות המבחן.",קביעת מתחם העונש ההולם:
74,SH-20-06-57778-795,"הנאשם ערך שינוי גם בחייו האישיים: התחתן, הקים משפחה והשתלב בעבודה.",קביעת מתחם העונש ההולם:
75,SH-20-06-57778-795,"בנוסף, הנאשם השתלב בהליך טיפולי מוצלח, שממנו הוא מפיק תועלת רבה.",קביעת מתחם העונש ההולם:
76,SH-20-06-57778-795,לרקע נסיבות אלה דומה שאמנם מדובר במקרה מובהק בו ראוי לנקוט בגישה שיקומית – הן נוכח השינויים שהנאשם כבר ערך בחייו והן לצורך מסר של חיזוק ודרבון הנאשם להתמיד בדרך בה הוא פוסע כיום.,קביעת מתחם העונש ההולם:
77,SH-20-06-57778-795,"מדובר כמובן בהקלה ממשית בעונשו של הנאשם, ולפיכך יש לאזנה בקביעת היקף שעות של""צ גבוה מהמומלץ על ידי שירות המבחן.",קביעת מתחם העונש ההולם:
78,SH-20-06-57778-795,"בנוסף, אין להתעלם מהמימד הכלכלי של עבירות הסמים, ובוודאי שעתירת המאשימה להשתת ענישה כלכלית היא במקומה.",קביעת מתחם העונש ההולם:
79,SH-20-06-57778-795,"עם זאת, בכל שלושת המקרים נתפסו כספים בסכומים משמעותיים (וגם טלפון) אצל הנאשם – כאמור בהודעות המופיעות בסיפא לשלושת כתבי האישום – ולפיכך בהיבט הענישה הכלכלי ניתן להסתפק בחילוטם.",קביעת מתחם העונש ההולם:
80,SH-20-06-57778-795,"יוטעם, בהקשר זה, כי לצורך החילוט אין צורך להכריז על הנאשם כ""סוחר סמים"", הכרזה שגם לא נתבקשה בעת שניתנו הכרעות הדין, שכן סמכות החילוט קיימת גם מכוח הוראות פקודת סדר הדין הפלילי (מעצר וחיפוש) [נוסח חדש], תשכ""ט-1969.",קביעת מתחם העונש ההולם:
81,SH-20-06-57778-795,"אשר על כן – ובהתחשב בשיקולים לכף חומרה ולכף קולה, אשר פורטו לעיל – אני גוזר על הנאשם את העונשים הבאים:",סוף דבר:
82,SH-20-06-57778-795,"(א)	מאסר על תנאי למשך 6 חודשים, אותו לא יישא הנאשם אלא אם כן יעבור, תוך שלוש שנים מהיום, עבירה לפי הוראות פקודת הסמים המסוכנים מסוג פשע.",סוף דבר:
83,SH-20-06-57778-795,"(ב)	פסילה מלקבל או להחזיק רישיון נהיגה למשך 3 חודשים על תנאי, והתנאי הוא שבמשך שנתיים מהיום לא יעבור הנאשם עבירה מהעבירות המנויות בפקודת הסמים המסוכנים.",סוף דבר:
84,SH-20-06-57778-795,"(ג)	חילוט כל הכספים והרכוש שנתפסו מהנאשם, כאמור בהודעות המופיעות בסיפא לכל אחד מכתבי האישום (בתיק שבכותרת ובשני התיקים המצורפים).",סוף דבר:
85,SH-20-06-57778-795,(ד)	שירות לתועלת הציבור בהיקף של 300 שעות.,סוף דבר:
86,SH-20-06-57778-795,"השירות יבוצע, בהתאם לתכנית שיגבש שירות המבחן, בהקדם האפשרי, החל במועד שייקבע שירות המבחן.",סוף דבר:
87,SH-20-06-57778-795,"מובהר בזה לנאשם כי אם הוא לא ימלא אחר הוראות צו השירות יהא בית המשפט רשאי לבטל את צו השירות ולהטיל עליו, במקום צו השירות, עונש נוסף.",סוף דבר:
88,SH-20-06-57778-795,"(ה)	צו מבחן, לתקופה של 12 חודשים מהיום.",סוף דבר:
89,SH-20-06-57778-795,"מובהר בזה לנאשם כי אם הוא לא ימלא אחר הוראות צו המבחן ולא ישתף פעולה עם קצין המבחן, יהא בית המשפט רשאי לבטל את צו המבחן ולגזור עליו, במקום צו המבחן, עונש נוסף.",סוף דבר:
90,SH-20-06-57778-795,"5129371ניתן בזה צו כללי, לעניין מוצגים, לשיקול דעתו של קצין משטרה.",סוף דבר:
91,SH-20-06-57778-795,הסמים יושמדו.,סוף דבר:
92,SH-20-06-57778-795,54678313זכות ערעור בתוך 45 יום מהיום.,סוף דבר:
93,SH-20-06-57778-795,המזכירות תמציא גזר דין זה לשירות המבחן.,סוף דבר:
94,SH-20-06-57778-795,"ניתן היום, ב' אדר ב' תשפ""ד, 12 מרץ 2024, במעמד הצדדים.",סוף דבר:
